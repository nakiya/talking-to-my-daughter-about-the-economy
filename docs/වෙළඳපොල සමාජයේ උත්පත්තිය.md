ඒ එජීනා දූපතේ ගිම්හානයේ දවසක සැන්දෑවයි. අපි අපේ වරන්ඩාවේ ඉඳගෙන දීප්තිමත් රතු සූර්යයා පෙලොපොනීසියානු කඳුවලට එහායින් ගිලෙනවා බලාගෙන හිටියේ. මම බාල කාලයේ මගේ තාත්තා මට කල පරිදිම, ක්ෂිතිජයට එහායින් බැස නොපෙනී යන ඉර රතු පැහැය ගැනීමට හේතුව විද්‍යාත්මක ලෙස ඔබට පැහැදිලි කරනව. මගේ වැඩේ නිසා ඔබට ඒ මොහොත අහිමි වෙනව.

එදා හවස ඉන්පසු වෙලාවක, අපි අපේ මිතුරන් සහ ඔවුන්ගේ දරුවා වුනු පැරිස් එක්ක අපේ බෝට්ටුවෙන් අපි සාමාන්‍යයෙන් යන මැරතන් වෙරළේ තානායම වෙත යනවා. අපි රෑ කෑම ඇනවුම් කරන අතර පැරිස් විහිළු තහළු කරන්න පටන් ගන්නවා. වැඩේ නැගල යනවා, අපි ඔක්කොම හිනාවෙනවා. හිනාවුනොත් ඔයා එච්චර කූල් නැති බව පෙනෙයි කියල හිතන නිසා සාමාන්‍යයෙන් අන්තිමට හිනා වෙන ඔයා පවා හිනාවෙන්න ගන්නවා.

කෑම එන්න කලින්, තානායමෙන් අනෙක් පැත්තේ තියෙන තොටුපලේ තමන්ගේ මාළු අල්ලන බෝට්ටුව අපේ බෝට්ටුවට එහායින් ගාල් කල කපිතාන් කොස්ටාස් ඔයාගෙන් උදවුවක් ඉල්ලනවා. එයාගේ බෝට්ටුවේ නැංගුරම මුහුදු පතුලේ ගලක හිරවෙලා. එයා ඒක අදින්න ගිහින් දම්වැල කැඩිලා. එයා කියනවා: "ඔයා කිමිදෙන්න සෑහෙන ආසා බව මම දන්නා නිසා, අනේ කරුණාකරලා ගිහින් මේ ලණුව නැංගුරමේ දම්වැලට අමුණන්න පුලුවන්ද? අද මගේ හන්දි කැක්කුම ඇවිලිලා නොතිබ්බනම් මමම මේක කරනව." වීරවරියක් වීමේ අවස්තාව ඩැහැගන්න ඔයා මුහුදට පනිනව.

ඉර බැසීම. මා කෙරෙහි ඔබේ නුරුස්නාකම. පැරිස්ගේ කවටකම්. කපිතාන් කොස්ටාස් ඉල්ලූ නිසා මුහුදට පැනීමේ ප්‍රමෝදය. මේ ඔබේ ගිම්හාන ප්‍රීතියේ කොටස්. නිර්වචනයට අනුවම මේවා "යහපත් දේවල්" (goods - වචනයේ බහුලාර්ථය සිංහලට පරිවර්තනය වෙන්නේ නැත. මෙතනින් පසු "දේවල්" යන වචනය භාවිතා කරමි.) - ඒවා උදාහරණයකට ඔබේ මිතුරෙක්ට අනතුරක් වීම, පාසලෙන් ගෙදර වැඩ ලැබීම, ජීවිතය ගැන අස්ථිර හැගීම් මතුවීම හෝ තනිකම පාළුව වැනි "නරක දේවල" ප්‍රතිපක්ෂයයි. ජීවිතය ගැඹුරු තෘප්තියකින් සහ සතුටකින් පුරවාලන මේ දේවල් සහ ආර්ථිකය තුල "දේවල්" ලෙස හඳුනාගන්නා දේ - කඩවල හෝ ඇමසෝන් තුල විකිණීමට ඇති, නිරතුරුව රූපවාහිනියෙන් ඔබට අවශ්‍ය යයි බලකරන දේවල් - අතර මහා වෙනසක් ඇති බව සනිටුහන් කරගන්න. මේ දේවල් සමහර විට මුලින් කී දේවල් වලට වඩා වැඩි යමක්, සමහරවිට අඩු යමක් වෙන්න පුළුවන්, නමුත් කෙසේ වෙතත් ඒවා මුලින් කී දේවලින් සපුරා වෙනස් දේවල්. අපි මේවටත් දේවල් කියන නමුත්, වඩා නිරවුල් හැඳින්වීමක් වනු ඇත්තේ පාරිභෝගික භාණ්ඩ යන්නයි.

එසේ නම්, දෙයක් සහ පාරිභෝගික භාණ්ඩයක් අතර වෙනස මොකක්ද?

**වර්ග දෙකක වටිනාකම්**

එජීනා දුපතේ සැන්දෑව, පැරිස්ගේ කවටකම්, කපිතාන් කොස්ටාස් වෙනුවෙන් ඔබේ කිමිදුම - මේ කිසිවක් විකිණීමට නියමිත වූ දේවල් නෙමෙයි. නමුත් අනෙක් පැත්තට, පාරිභෝගික භාණ්ඩ කියන්නේ විකිණීම සඳහාම නිර්මාණය කෙරෙන දේවල් වලට.

ඔබට මේ බව වැටහිලා තියෙනවද කියන්න මම දන්නේ නෑ, නමුත් අපි ජීවත් වෙන සමාජයන් වලදී, දේවල් සහ පාරිභෝගික භාණ්ඩ පටලවා ගැනීමට පෙළඹුමක් තියෙනවා. දෙයක මිල වැඩි වන තරමට ඒ දෙය වඩා හොඳ යයි සිතන්න අපි පෙළඹෙනවා. වඩාත් වැදගත් ලෙස, ඔබට යමක අයිතිය පැවරීමට හෝ වැඩක් කිරීම සඳහා ගෙවනු ලැබෙන මුදල වැඩි වන තරමට ඔබ එය වඩා ඉක්මනින් කිරීමට පෙළඹෙනු ඇතැයි විශ්වාසයක් තියෙනවා. නමුත් එය එසේම නෙවෙයි. ඔවු, එය පාරිභෝගික භාණ්ඩ සඳහා ඇත්තක්: Apple ෆෝන් එකක් සඳහා අපි ගෙවීමට කැමති මිල ඉහල වන තරමට, අපේ තානායමේ කෑම වර්ගයක් සඳහා ගෙවන මිල වැඩි වන තරමට, Apple සමාගම වැඩියෙන් ෆෝන් නිෂ්පාදනය කරන බව සහ අපේ තානායම වැඩියෙන් කෑම නිෂ්පාදනය කරන බව සැබෑවක්. නමුත් පැරිස්ගේ විහිළු සඳහා මේක ඇත්තක් නෙමෙයි. වැඩියෙන් විහිළු තහළු කිරීමට අපි ඔහුට ගෙවීමක් කරන බවට, අපිව හිනස්සන තරමට ගෙවීම වැඩි කරන බවට අපි පැරිස්ට කීවේ නම්, ඔහු එය අමුතු බව සිතනු ඇති. ගෙවීමක් කරනු ලැබීමේ ඉඩ නිසා ඔහුගේ උපහාසය නැතිවී යන්නට පුළුවනි. නැතිනම්, කපිතාන් කොස්ටාස්ගේ උදාහරණය ගනිමු: ඔබේ කිමිදීම වෙනුවෙන් ඔහු ගෙවීමක් කලේ නම්, ඔබ ඉන් එතරම් තෘප්තියක් නොලබනු ඇත. පරාර්තකාමයේ සහ වීරත්වයේ හැගීම් නිසා කල දෙයෙහි වටිනාකම එකවරම නැතිවනු ඇත, ගෙවනු ලැබූ කුඩා මුදල විසින් ඒ අහිමිවීම ආවරණය නොවීමට ඉඩ ඇත.

සැබෑවකි, පැරිස් වැඩිවිය පත්ව වෘත්තීය කවටයෙක් වුනි නම්, නැතිනම් ඔබ වෘත්තීය කිමිදුම්කරුවෙක් වුනි නම්, එවිට ඔහුගේ විහිළු සහ ඔබේ කිමිදීම් පාරිභෝගික භාණ්ඩ වනු ඇති: ඔබ ඒවා නිශ්චිත මුදලකට විකුණනු ඇති - ඒවාට වෙළඳපොල මිලක් ලැබෙනු ඇති - මේ මිල මගින් ඒවායේ හුවමාරු වටිනාකම දැක්වෙනු ඇති - එනම් ඒවා වෙන දෙයකට වෙළඳපොල තුල හුවමාරු කිරීමේදී වටිනාකම. නමුත් මෙය සිදුවන තෙක්ම ඒවායේ වටිනාකම වෙනත් වර්ගයකය. අපිට එය අත්දැකීම් වටිනාකම ලෙස හැඳින්විය හැකියි. කිමිදුමක්, ඉර බැසීමක්, විහිලුවක්: මේ සියල්ලට විශාල අත්දැකීම් වටිනාකමක් තිබිය හැකි අතර කිසිම හුවමාරු වටිනාකමක් නොතිබිය හැකියි.

මේ වටිනාකම් වර්ග දෙක, එනම් අත්දැකීම් සහ හුවමාරු වටිනාකම් එකිනෙකින් සම්පූර්ණයෙන් වෙනස් දේවල් වෙනවා. නමුත් අද සමාජයන්හිදී, හරියටම සියලු දේවල් පාරිභෝගික භාණ්ඩ ලෙස සලකන්නා මෙන්ම, සියලු වටිනාකම් මැනෙන්නේ - අවම තරමේ ආර්ථික විද්‍යාඥයන් අතින් -  හුවමාරු වටිනාකම් ලෙසයි. මිලක් නොමැති දෙයක්, විකිණිය නොහැකි දෙයක්, කිසිම වැදගැම්මක් නැති ලෙස සැලකීමට පෙළඹුමක් ඇති අතර, මිලක් ඇති ඕනෑම දෙයක් ආකර්ෂණීය යයි සිතනු ලැබෙයි.

මේ සඳහා ඇති එක හොඳ උදාහරණයක් වන්නේ ලේ වෙළඳපොලයි. බොහෝ රටවල දායකයන් විසින් නොමිලේ ලේ දන් දෙන්නේ ජීවිත අනතුරට පත්ව ඇති සහෝදර පුරවැසියන්ට ආධාර කිරීම අත්‍යවශ්‍ය යයි ඔවුන්ට සිතෙන නිසාය. වෙනත් රටවලදී ලේ දන් දෙන්නන්ට ඔවුන් දන් දෙන ලේ සඳහා ගෙවීමක් කරනු ලැබෙයි. වැඩියෙන් ලේ දන් දෙන්නේ කොහේදී යයි ඔබ සිතන්නේද?

මම ප්‍රශ්නය අසා අවසන් වන්නටත් පෙර ඔබ පිළිතුර අනුමාන කර ඇති බවට මම කැට තියමි. ලේ දන් දෙන්නන්ට මුදල් ගෙවීමක් කරන රටවල එකතු වෙන ලේ ප්‍රමාණය ලේ දන්දීම ස්වේච්ඡාවෙන් ගෙවීමකින් තොරව සිදුකෙරෙන රටවලට වඩා සෑහෙන අඩු බව නිරීක්ෂණය කර තිබේ. ගෙවීමක් කිරීම විසින් මුදල් ගැන සිතන දායකයන් ආකර්ෂණය කරගන්නා තරමට වඩා, නොමිලයේ ලේ දීමට කැමති අයව විකර්ෂණය කිරීම වැඩි බව පෙනී යයි.

දේවල් සහ පාරිභෝගික භාණ්ඩ පටලවා ගන්නා අයට, ගෙවීමක් කිරීම නිසා ලේ දන් දීම පහල වැටීම වටහා ගැනීමට නොහැකිය. ලේ දන් දීමට ඉඩ ඇති අය මුදල් ගෙවනු ලැබීම නිසා ලේ දන් දීමෙන් වැලකීම යන කාරණය මගින් ඔවුන් විමතියට පත් වෙති. නමුත් මෙතන සිදුවන දෙය කපිතාන් කොස්ටාස් ඔබෙන් ඉල්ලා සිටි කිමිදීම සිහිකරගැනීමෙන් වටහා ගත හැකිය. මහ රෑ මුහුදේ කිමිදී ඔහුගේ නැංගුරම යා කිරීමට ඔහු ඔබෙන් ආයාචනා කල විට, ඔබ යහපත්, වීර ළමයෙක් යන හැගීම විසින් අඳුරු මුහුදට ඇති ඔබේ බියත්, ඇඳුම් ගැලවීමේ වදයත්, සීතල, තෙතබරිත වීම සහ ලුණු පෙරා ගැනීමේ කරදරයත් පසුකර යාමට ඔබට හැකි විය. "වතුරට පැනීම වෙනුවෙන් මම ඔයාට යුරෝ පහක් දෙන්නම්" යයි ඔහු කීවේ නම් ඔබ එය නොකිරීමට හොඳටම ඉඩ තිබුණි.

ලේ දන්දීමත් මෙසේමයි. ලේ දන්දීමෙන් බොහෝ දායකයන් සතුටක් ලබනවා, නමුත් ඒ වෙනුවට මුදල්මය ගෙවීමක් ලබාදුන්නොත්, දන්දීම හුවමාරුවක් බවට පෙරලීම නිසා ඔවුන්ගේ සතුට විනාශ වෙනවා. ගෙවන මුදල ඒ සතුට නැතිවීමට සහ අතේ එන්නත් කටුවක් ඇන ගැනීමේ වේදනාවට හිලවු කිරීමට තරම් ප්‍රමාණවත් නැහැ.

ඔස්කාර් වයිල්ඩ් ලීවේ නරුමයා යනු හැම දේකම මිල දන්නා නමුත් කිසිම දෙයක වටිනාකම නොදන්නා කෙනෙක් බවයි. අපේ සමාජයන් අපි සියලු දෙනාම නරුමයන් බවට පත් වීමට පොලඹයි. සියල්ල වෙළඳපොල උපමානයන්ට අනුව මැනෙන සමාජයක අත්දැකීම් වටිනාකම අනවශ්‍ය යයි සිතන සහ හුවමාරු වටිනාකම එකම වටිනාකම යයි සිතන ආර්ථික විද්‍යාඥයන් තරම් වෙන කිසිවෙක් නරුම නැත. නමුත්, හුවමාරු වටිනාකම අත්දැකීම් වටිනාකම පැරදවුයේ කෙසේද?

**සියල්ල පාරිභෝගික භාණ්ඩ බවට පත් කෙරීම**

මේ අවස්ථාව සිතේ මවාගන්න. පාස්කු ඉරිදා දවසයි. අපි උදේ පටන් කමින් බොමින් කාලය ගත කළෙමු. වැඩිහිටි අය දින දෙකක් පුරා ආහාර, නිවස සහ මේසය පිළියෙළ කරමින් කාලය ගත කළෙමු. භෝජනය ඉවර වී නිවස ජංජාලයක් වුනු සැන්දෑවේ මම ඔබෙන් එය අස්පස් කිරීමට උදවු ඉල්ලමි. ඒ සඳහා කිසිම උවමනාවක් නැති ඔබ මගෙන් අසන්නේ "තාත්තේ ඔයාට කොච්චර ගානක් ඕනෙද මට මේකෙන් නිදහස් වෙන්න? මට මගේ කැටෙන් සල්ලි අරගෙන දෙන්න පුළුවන්" කියාය. මා කෙසේ ප්‍රතිචාර දක්වනු ඇතැයි ඔබ සිතන්නේද? සරලව කිව්වොත්, මගේ බලාපොරොත්තු කඩවීම සමනය කිරීමට කිසිම මිලක් ප්‍රමාණවත් නොවනු ඇත.

පවුලක, මිතුරන් අතර, සහ සාමූහිකයන් තුල මිනිස්සු එකිනෙකා වෙනුවෙන් දේවල් කරති. මෙයත් එක ආකාරයක හුවමාරුවකි, නමුත් එය වාණිජ හුවමාරුවක් නොවෙයි, වෙළඳපොල හුවමාරුවකට පොඩ්ඩක් හෝ සමාන දෙයක් නොවෙයි. මම පිඟන් හේදීම යන්නෙහි හිලවුවට ඔබ කුණු විසි කරන්නේ අපි අපේ නිවස යන සන්දර්භය තුල ශ්‍රම හුවමාරුවක් ලෙසයි. නත්තලට තෑගි හුවමාරු කරගැනීම හෝ අවශ්‍යතාවයක් වුනු විට අසල්වැසියන්ට උදවු කිරීම වැනි හුවමාරුවකි එය. මේ හුවමාරුකරගැනීම් පුද්ගලික වන අතර දීර්ඝ කාලීන, ගැඹුරු, පවුල් තුල, සාමූහික බන්ධනයන් සහ හැගීම් ඒවායෙන් පරාවර්තනය වෙයි. මීට තියුණු ලෙස වෙනස්ව, වෙළඳපොල හුවමාරු කිරීම් මෙහි සම්පූර්ණ ප්‍රතිපක්ෂයයි: තාවකාලික, සීතල, අපුද්ගලික ඒවාය - හරියට ඇමසෝන් වල බොත්තමක් එබීම මගින් පොතක් මිලට ගන්නා විට වැනිය.

බොහෝ කාලයකට පෙර බොහෝ දේවල් නිෂ්පාදනය කෙරුනේ වාණිජ හුවමාරුවෙන් බාහිරවය - එනම් වෙළඳපොලෙන් පිටත ය. ඒවා නිෂ්පාදනය කෙරුණේ අපි අපේ නිවස තුල ශ්‍රමය බෙදාගන්නා ආකාරයට ආසන්න ලෙසකටය. ලෝකය වඩා යහපත්, සදාචාරාත්මක ලෝකයක් විනි යයි මින් කොහෙත්ම අදහස් වන්නේ නැත. සහශ්‍ර නැතිනම් ශතවර්ෂ ගණනාවක් තිස්සේ පීතෘමූලික, ලිංගබේධය මත වෙනස්කම් කෙරුණු නිවෙස් තුල ගැහැණුන්ට නරකම වැඩ භාර කෙරුණි. සැබෑ හෝ අතත්‍ය දම්වැල් වලින් බැඳ දමා තිබුණු ප්‍රවේණිදාසයන් සහ වහලුන්ද අසීරුම, අප්රියම වැඩවල නිරත වුනි. බහුතර වැඩ, නිෂ්පාදනය විස්තෘත නිවසක සීමාව තුල තුල සිදුවීම යන කාරණය හේතුවෙන් oikonomia යන වචන දෙකක් එකතු වී සෑදුනු වචනය නිර්මාණය විය. එනම්, oikos (නිවස) සහ nomoi (නීතිරීති සහ සීමාවන්) යන වචන දෙකේ එකතුවයි. "economy" හෙවත් ආර්ථිකය යන වචනයේ නිරුක්තිය මෙයයි. එහි වචනාර්ථය වන්නේ "නිවසක් පවත්වාගැනීම හෝ කළමනාකරණය සම්බන්ධ නීති" යන්නයි.

ගොවි පවුලක් තම පාන්, චීස්, රසකැවිලි, මස්, ඇඳුම් ආදී දේවල් නිෂ්පාදනය කරගනු ඇත. අස්වැන්න වැඩි හොඳ අවුරුදු වලදී පවුල තක්කාලි හෝ තිරිඟු වැනි සිය අතිරික්ත නිෂ්පාදනය ඒ දේවල් නිෂ්පාදනය කිරීමට අසමර්ථ වෙනත් පවුල් සමඟ ඇප්රිකට් හෝ දෑකැති වැනි දේවල් වෙනුවට හුවමාරු කරගනු ඇත. දුෂ්කර අවුරුදු වලදී පටි තදකරගත යුතු වූ විට මේ වාණිජ හුවමාරුකිරීම් නැවතුනේ වෙනත් දේවල් සඳහා හුවමාරු කල හැකි අතිරික්තයක් නොමැති වූ නිසාය. මිනිස් ඉතිහාසයේ වැඩි කාලයක් පුරාවට නිවාස ආර්ථිකය වැඩි වශයයෙන් දේවල් නිෂ්පාදනය කල අතර කලාතුරකින් පාරිභෝගික භාණ්ඩ නිෂ්පාදනය කළේය.

පසුගිය වසර දේශීය හෝ තුන්සීය තුල අපේ සමාජයන් මානව ඉතිහාසයේ වෙනත් අවධියකට සංක්‍රමණය වී ඇත. වැඩි වැඩියෙන් අපේ නිෂ්පාදන පාරිභෝගික භාණ්ඩ බවට පෙරලී ඇති අතර, ක්‍රමක්‍රමයෙන් අඩු නිෂ්පාදන ශ්‍රමයක් අපේ පුද්ගලික පරිභෝජනය සඳහා දේවල් නිෂ්පාදනය කිරීමට යෙදවෙයි. උදාහරණයකට ඔබේ කුස්සියේ රාක්ක තුල බැලුවොත්, හුවමාරු වටිනාකම සඳහා නිර්මාණය කල දේවලින් ඒවා පිරී ඇති බව ඔබට පෙනෙනු ඇත. අපේ පවුලකට කිසිම ආකාරයකට ඒ දේවල් නිෂ්පාදනය කල නොහැකිය.

මේ පාරිභෝගික භාණ්ඩකරණය - සහ අත්දැකීම් වටිනාකම මැඩලා හුවමාරු වටිනාකමේ නොනැවැත්වියහැකි ජයග්‍රහණය - අපේ කුස්සියෙන් අවසන් වන්නේ නැත. කලකට පෙර ගොවියන් විසින් සත්ව ආහාර, ඉන්ධන සහ බීජ වැනි තමන්ට අවශ්‍ය අමුද්‍රව්‍ය තමන්ම නිෂ්පාදනය කළහ. වතමානයේදී ඔවුන් තමන්ට අවශ්‍ය අමුද්‍රව්‍ය මිලදී ගන්නේ බහුජාතික සමාගම් වලිනි. හරකුන් වඩා ඉක්මනින් සහ වඩා ලාභදායකව තර කරන සත්ව ආහාර නිෂ්පාදනය කිරීමේ තාක්ෂණය සතු, නවීන තාක්ෂණික ට්‍රැක්ටර් ධාවනය කිරීමට හැකි ඉන්ධන සපයන, රස්නයට සීතලට සහ එම සමාගම් වලින්ම නිපදවන පලිභෝදනාශක වලට ඔරොත්තු දෙන භෝග වල බීජ එම සමාගම් වලින් විකිණේ. සිය ලාභ තහවුරු කරගැනීම සඳහා මේ සමාගම් දැන් තමන් නිර්මාණය කරන බීජ හෝ සිය විද්‍යාගාරවල නිර්මාණය කෙරුණු සතුන්ගේ ජාන සඳහා පේටන්ට් අයිතිය ලබා ගනිති. මේ ආකාරයට අපි පැමිණ ඇත්තේ වෙළඳපොල කොතරම් ව්‍යාප්තව ඇති තැනකටද යත් කිවහොත්, ජාන වලට පවා දැන් හුවමාරු වටිනාකමක් ඇත.

ටිකෙන් ටික මේ පාරිභෝගික භාණ්ඩකරණය හැමතැනටම පැතිරෙයි: එය නොමැතිව දරුවන් ලැබිය නොහැකි යුවලක් විසින් ටෙස්ට් ටියුබයක් තුල නිර්මාණය කෙරුණු කලලයක් තැන්පත් කර වර්ධනය කිරීම සඳහා මවු කුසක් නීත්‍යානුකුලව මිලට ගතහැකි තැනට එය පැමිණ ඇත. ඉක්මනින්ම අපි අභ්‍යවකාශයේ ඇති ඇස්ටරොයිඩ මිලදීගැනීමේ සහ විකිණීමේ නිරත වනු ඇත. එමගින් වෙළඳපොලේ අධිරාජ්‍යයේ ශ්‍රේෂ්ටත්වය අනන්තය තෙක් විහිදෙනු ඇත.

මේ ක්‍රියාවලිය තුල "ආර්ථිකය (economy)" යන වචනය වැරදි වචනයක් වී ඇත. ඔබ වැඩෙන පරිසරය තුල, economy යන්න oikonomia යන වචනයේ මුල් තේරුම සමඟ කිසිම සම්බන්ධයක් නැත. අපි නිෂ්පාදනය කරන සහ පරිභෝජනය කරන දේවලින් බහුතරය oikos හෙවත් නිවසින් පිටතින් නිර්මාණය වන දේවල් ය. එහෙයින් නිවසේ නීතිරීති, මුල් ආර්ථිකය දැන් අවලංගු සහ අද ආර්ථිකය තුල සිදුවෙන දේ පිළිබඳව ආලෝකයක් හෙලීමට අපොහොසත් ය. දැන් economy යනුවෙන් හැඳින්වෙන දෙයට වඩා සුදුසු යෙදුමක් වනු ඇත්තේ "agoranomy" හෙවත් වෙළඳපොලේ නීති යන්නයි (agora - වෙළඳපොල). නමුත් economy යන්න සැවොම දෙනා තාමත් භාවිතා කරන වචනය නිසා අපි එය භාවිතා කරමු.

**වෙළඳපොල තර්කනයෙන් මිදුණු ලෝකයක්**

පුරාණ කිවි හෝමර් ට අනුව, ඔබ දන්නා පරිදි, ට්‍රෝජන් යුද්ධයේ ප්‍රධාන චරිත වෙහෙස මහන්සි වුනේ, යුධ වැදුනේ, සහ තමන්ගේ ජීවිතය පවා දුන්නේ කීර්තිය, යුද්ධයෙන් දිනාගන්නා වස්තුව, ගරුත්වය, සිය රජු අගමෙම්නොන් ගේ ඇගයීම වැනි දේවල් ලබා ගැනීම සඳහා ය. හෝමර් අපට කියන්නේ තමන් යුද්ධයෙන් දිනුවේ යයි තමන් සිතු සමහර වස්තු අගමෙම්නොන් රජු විසින් අයිති කරගැනීම නිසා ඇකිලීස් නම් රණශූරයා ට්‍රෝජන් යුද්ධයේ වැඩි කාලයක් පුරා දීර්ඝ වැඩවර්ජනයක නිරත වුනු බවයි. අගමෙම්නොන් හට ඇකිලීස් ගේ සහය අත්‍යවශ්‍ය වුවත්, තමන් අයිති කරගත් වස්තුව සඳහා මුදල්මය ගෙවීමක් ඇකිලීස් ට ගෙවීමට ඔහු මොහොතකටවත් සිතුවේ නැත. ඔහු එසේ කලේ නම්, අනිවාර්යයෙන් ඇකිලීස් වඩා නිග්‍රහයට ලක් වී යයි සිතනු ඇත.

වෙළඳ-නොවන දේවල් යහපත් දේවල් සමඟ සමාන කලේ පුරාන ග්‍රීක කිවියන් පමණ නොවේ. ඔවිඩ් නම් වූ රෝමානු කවියෙක් යුද්ධයේදී මියගිය ඇකිලීස් ගේ ආයුධ - මේවා ඇකිලීස් ගේ මවගේ ඉල්ලීමට අනුව හෙපාස්ටස් නම් දෙවියාගේ අතින්ම නිර්මාණය කෙරුණු දේවල් ය - අයත් කරගැනීම අරභයා ඒජැක්ස් සහ ඔඩිසියස් නම් ග්‍රීක රණශුරයන් අතර ඇතිවූ කලහයක් ගැන ලීය. ඔවිඩ් ට අනුව මියගිය අර්ධ දෙවියාගේ ආයුධ දැරීමට සුදුසු කවුද යන්න තීරණය කිරීමට පෙර දෙපාර්ශ්වයේම කරුණු දැක්වීම්වලට සවන් දීමට ග්‍රීක ජෙනරාල්වරු එකඟ වූහ. අන්තිමේදී නිර්භීත රණශුරයෙක් වූ ඒජැක්ස් ගේ කරුණු දැක්වීම් පරදවා, ට්‍රෝජන් අශ්වයා සැලසුම් කල ඔඩිසියස් ගේ කරුණු දැක්වීම් ජයගත්තේ ය. සිය සගයන් ගේ තීන්දුව ඇසීමෙන් පසුව ඛේදජනක ලෙස ඒජැක්ස් සියදිවිහානි කරගත්තේය.

වටිනා වස්තු පිලිබඳ නොඑකඟතාවයක් වර්තමානයේ විසඳෙනු ඇත්තේ කෙසේද? බොහෝ විට අපි වෙන්දේසියක් තබනු ඇති අතර, වැඩිම මිලක් ගෙවූ කෙනාට ඇකිලීස් ගේ ආයුධ රැගෙන යා හැකිය. එසේනම් පුරාණ ග්‍රීකයන් ඒවා වෙන්දේසි කිරීමට නොසිතුවේ මන්ද? පිළිතුර වන්නේ වෙන්දේසියක් අර්ථ විරහිත සහ නිග්‍රහයට තුඩු දෙනු ඇති බවයි, ,මන්ද ඒජැක්ස් ට සහ ඔඩිසියස් ට වැදගත් වූයේ ආයුධවල හුවමාරු වටිනාකම නොවන නිසාය. ඔවුන්ට වැදගත් වූයේ සපුරා වෙනත් ආකාරයක වටිනාකමකි: එනම් ඇකිලීස් ගේ ආයුධ ලැබීමට තමන් සුදුසු යයි තමන්ගේ සගයන් විසින් සිතනු ලැබීමේ ගෞරවයයි. අයිතිය තීරණය වූයේ වෙන්දේසියක වැඩිම ලන්සුව තැබුවේ කවුද යන්න මත නම්, ඇකිලීස් ගේ ආයුධ අයිතිකරගැනීම ලැජ්ජාවට කාරණයක් විය හැකිය: වෙන්දේසිය දිනූ කෙනා සිය කුඩාරම තුල තබා ඇති ආයුධ දකින හැම මොහොතකම, ඒවා තමන්ගේ දක්ෂතාව හැකියාව මත දිනීමට නොහැකි වීම ගැන ඔහුට සිහි වනු ඇති.

ඔවුන්ගේ ලෝකය සහ අපේ ලෝකය අතර මේ වෙනසට හේතුව වන්නේ වෙළඳපොලවල් ඇති සමාජයක් සහ වර්තමාන _වෙළඳපොල සමාජය_ අතර වෙනසයි. පාරිභෝගික භාණ්ඩ, වෙළඳපොළවල් සහ හුවමාරු වටිනාකම පුරාතනයේ පැවතුනු අතර ඒවා වැදගත් භූමිකාවක් දැරීය: පුරාන පිනිශියානුවන්, ග්‍රීකයන්, ඊජිප්තුවාසීන්, චීනුන්, මෙලනීසියානුවන්, සහ වෙනත් ගිණිය නොහැකි තරම් වාණිජ ජනයා ලෝකයේ එක කොනක සිට තව කොනකට නිෂ්පාදනයන් ගෙන ගිය අතර, තැනින් තැනට හුවමාරු වටිනාකමේ සිදුවන විචලනයන්ගෙන් වාසි ලැබුහ. නමුත් මේ සමාජයන් වෙළඳපොල තර්කනයෙන් පාලනය වූයේ නැත. හෝමර්ගේ චරිත හෝ රෝම අධිරාජ්‍යයේ ජීවත්වුණු මිනිස්සු හෝ මධ්‍යකාලීන මිනිස්සු හැසිරුණු විදිහ වටහා ගැනීමට නම්, ප්‍රධාන වශයෙන්ම ඔවුන්ගේ සංස්කෘතික හෝ අත්දැකීම් වටිනාකම් වටහා ගැනීමට අපිට සිදුවනු ඇති.

ඇකිලීස්, ඔඩිසියස් සහ ඒජැක්ස් ගේ හැසිරීම වර්තමාන කොරියන් හෝ ඇමරිකන් ව්යාපාරිකයෙක්ට වටහා ගත නොහැකි දෙයක් වන ලෙසම, වර්තමාන මිනිසුන්ගේ හැසිරීම පුරාන රණශුරයන්ට වටහා ගත නොහැකි වනු ඇත. මන්ද අප වටා සිටින මිනිසුන් යම් ආකාරයකට හැසිරෙන්නේ මන්ද යන්න වටහා ගැනීමට අවශ්‍ය නම්, ඔබ අවබෝධ කරගත යුත්තේ ඔවුන්ගේ හැසිරීම හුවමාරු වටිනාකම රජයන වෙළඳපොල සමාජයන් තුල ගිලී ඇති බවයි. වෙළඳපොල සමාජයන් තුල ජීවිතය වටහා ගත හැක්කේ ආර්ථික (නැතහොත් agoranomic) වශයෙන් පමණි. ඇත්තෙන්ම සංස්කෘතිය, වත් පිළිවෙත් සහ ඇදහිලි විශ්වාස තවමත් වැදගත් ය, එහෙත් වෙළඳපොලවල් කේන්ද්‍රීය නොවූ, අත්දැකීම් වටිනාකම් රජ කල ලෝකයකින් එන මේ ඉතිරිව ඇති දේවල් පවා අපට දැනෙන්නේ ඒවායෙන් වෙළඳපොලවලට ඇති බලපෑම හරහා ය. මම දිගින් දිගටම ඔබට ආර්ථිකය ගැන දොඩවන්නේ මේ නිසාය.

ප්‍රශ්නය මෙයයි: වෙළඳපොල සහිත සමාජයන් වෙළඳපොල සමාජයන් බවට පත් වූයේ කෙසේද?

**වෙළඳපොල සමාජයන්හි උපත**

නිෂ්පාදන ක්‍රියාවලියට මූලික සංඝටක තුනක් අවශ්‍යය.

* අවසානයේදී ස්වභාව ධර්මයෙන් උකහාගත යුතු අමුද්‍රව්‍ය (උදාහරණයකට යපස්), ඒවා සමඟ වැඩ කිරීමට අවශ්‍ය උපකරණ සහ යන්ත්‍ර සූත්‍ර, ඒවා ගබඩා කිරීමට අවශ්‍ය ගොඩනැගිලි සහ වැට මායිම් ඇතුළු යටිතල පහසුකම් සමූහයක් - මේ සියල්ල නිෂ්පාදිත නිෂ්පාදන බලවේග හෙවත් ආර්ථික විද්‍යාඥයන් කියන ආකාරයට ප්‍රාග්ධන වස්තූන් වෙයි.
* ගොවිපලක්, පතලක්, ෆැක්ටරියක්, වැඩපොළක් හෝ කාර්යාලයක් වැනි, මේ නිෂ්පාදනය සිදුවන භූමියක් හෝ අවකාශයක්.
* නිෂ්පාදනය තුලට ජීවය පිඹීමට අවශ්‍ය ශ්‍රමය.

මින් පෙර සමාජයන්හිදී නිෂ්පාදනයේ මේ සාධක කිසිවක් පාරිභෝගික භාණ්ඩ නොවීය. ඒවා දේවල් වුවත් පාරිභෝගික භාණ්ඩ නොවුනි. උදාහරණයකට මිනිස් ශ්‍රමය සලකන්න. මිනිස්සු හැමදාම වැඩ කළහ, සමහරවිට අදට වඩා මහන්සි වී පෙර වැඩ කරන්නට ඇත. මිනිස් වෙහෙස මහන්සිය, ශ්‍රමය හැම තැනම තිබුනත්, අපි අද ශ්‍රම වෙළඳපොල ලෙස හඳුන්වන දෙය (රැකියා අවස්ථා පිලිබඳ පත්තර වෙළඳ දැන්වීම් සිහිකරගන්න) කිසිවෙක් දැන නොසිටියහ - එය සිතිය නොහැක්කක් වී යයි කිව හැකිය. වහල් හෝ වැඩවසම් කාල වලදී වහලුන් සහ ප්‍රවේනිදාසයන් මහන්සි වී වැඩ කලත් ඔවුන් සිය ශ්‍රමය සිය ස්වාමීන්ට විකිණුවේ හෝ කුලියට දුන්නේ නැත. ස්වාමීන් විසින් ඔවුඉන්ගේ අස්වැන්නෙන් විශාල ප්‍රතිශතයක් - බොහෝ විට ප්‍රචණ්ඩත්වයේ තර්ජනය මගින් - උදුරා ගත්හ. ඔවුන්ගේ උපකරණ (නිෂ්පාදිත නිෂ්පාදන බලවේග) ඔවුන් විසින්ම හෝ ඔවුන්ගේම වසම තුල ජීවත් වූ, ඔවුන්ගේ අස්වැන්නෙන් යැපුණු ශිල්පීන් විසින් නිර්මාණය කල ඒවා විය - හරියට පවුලේ කෑම මේසය මත සිදුවන ලෙස සැම දෙනාම යම් සම්මාදමක් වන ලෙසිනි. අවසානයට, භූමිය පාරිභෝගික භාණ්ඩයක් නොවීය: එක්කෝ ඔබ ඉඩම් හිමියෙක් ලෙස උපත ලැබ තිබුණි, එවිට ඔබේ මුතුන් මිත්තන්ගේ භූමිය විකිණීම ගැන ඔබ සිතන්නේ වත් නැත. එසේ කිරීම මහත් පිළිකුල්සහගත දෙයක් ලෙස සැලකුණි. නැතිනම් ඔබ ප්‍රවේණිදාසයෙක් ලෙස උපත ලැබ තිබුණි, එසේ වී නම් ඔබට කිසිම දිනක ඉඩමක් අයිති කරගැනීමට නොහැකිය.

වෙළඳපොල සමාජයන් පැන නැගුනේ වඩාත් ඵලදායී ක්‍රියාකාරකම් වෙළඳපොලවල් හරහා සිදුවීමට පටන් ගත් විට මේ නිෂ්පාදනයේ සාධක තුන එහෙයින් ඒ ක්‍රියාවලිය හරහා හුවමාරු වටිනාකම් අත්පත් කරගනිමින් පාරිභෝගික භාණ්ඩ බවට පරිවර්තනය වූ විටය. අලුතෙන් මතුවූ "ශ්‍රම වෙළඳපොලවල" මුදල් වෙනුවට සිය ශ්‍රමය හුවමාරු කරනු පිණිස වැඩ කරන්නන් ව "නිදහස්" කෙරුණි. උපකරණ නිෂ්පාදනය ප්‍රධාන වශයෙන් විශේෂඥ ශිල්පීන් අතින් සිදුවන්නට පටන් ගැනුනි. භූමිය අන්තිමේදී හුවමාරු වටිනාකමක් අත්පත් කරගත්තේ අලුත් දේපල වෙළඳපොළවල මිලදී ගැනීම සහ විකිණීම හරහා ය.

එසේ නම්, මේ මහා පරිවර්තනය සිදුවූයේ කෙසේද? හදිසියේම නිෂ්පාදනයේ සාධක තුන පාරිභෝගික භාණ්ඩ බවට පෙරලුනේ මන්ද?

**ගෝලීය වෙළඳාම**

ඔබට සිතාගත හැකි පරිදිම, එය දිග කතාවකි, මම එය ඔබට විස්තරාත්මකව කියන්න තැත් කළහොත් ඔබ මට සවන් දීමට ඉඩක් නැත. එනිසා, දල වශයෙන් චිත්‍රය මෙසේය. එය ඇරඹුණේ යුරෝපයේ නැවු සෑදීම වර්ධනය වීමත්, මාලිමාව භාවිතයත් (චීනුන් විසින් මුලින් සොයාගන්නා ලද), සහ සාගර තරණ ක්‍රම වල පොදු වර්ධනයත් සමඟ ය. මේ සියල්ල යුරෝපීය නාවිකයන්ට අලුත් මුහුදු මාර්ග සොයාගැනීමට පිටිවහලක් වූ අතර ඒ හරහා ගෝලීය වෙළඳාම ආරම්භ විය.

එංගලන්ත, ඕලන්ද, ස්පාඥ්ඥ සහ පෘතුගාල වෙළෙන්දන් එංගලන්තයෙන් සහ ස්කොට්ලන්තයෙන් බැටළු ලොම් සිය නැවු වල පැටවූහ. ඔවුහු ඒවා ෂැන්හයිහිදී චීන සේද රෙදි වලට හුවමාරු කල අතර, ඒවා යෝකොහාමාහිදී ජපන් කඩුවලටද, බොම්බායේදී ඒ කඩු කුළුබඩු වලටද හුවමාරු කෙරුණි. මේ කුළුබඩු ඔවුන් නැවත එංගලන්තයට රැගෙන ආ අතර එහිදී ඔවුන්ට ඒවා තමන් කලින් ගෙනගියාට වඩා ඉතා විශාල බැටළු ලොම් ප්‍රමාණයකට හුවමාරු කල හැකි විය. ඉන්පසු ඔවුන් නැවත ඒ දේම කළහ.

මේ ක්‍රියාවලිය හරහා ලොම්, කුළුබඩු, සේද සහ වානේ කඩු වැනි නිෂ්පාදනයන් අන්තර්ජාතික වටිනාකමක් ඇති දේ බවට පත් විය - එනම් ඒවායේ හුවමාරු වටිනාකම අන්තර්ජාතිකව තීරණය වුනු දේවල් බවට - ඒ සමඟ එවන් භාණ්ඩ අලුත් වෙළඳපලවල විකුණන වෙළෙන්දන් සහ නිෂ්පාදකයන් බරපතල ලෙස ධනවත් වූහ. එංගලන්තය සහ ස්කොට්ලන්තය වැනි තැන්වල සිටි ඉඩම් හිමියන් සමාජීය වශයෙන් තමන්ට වඩා පහත් යයි ඔවුන් සැලකු වෙළෙන්දන් සහ අවස්ථාවාදී සේලරුවන් තමන්ට වඩා මහා ධනස්කන්ධයක් එකතු කරගනු දුටුවහ. එක වේලාවකදී ඔවුන් මෙතෙක් නොසිතිය හැකි දේ සිතන්න පටන් ගත්හ: _මේ ජරා වෙළෙන්දන්ව පරාජය කරන්න බැරි නම්, ඔවුන්ට එකතු නොවන්නේ මන්ද?_ ඔවුන්ගේ බලකොටු මැදුරුවල කවුළුවලින් පිටත ඔවුන්ගේ ඉඩම්වල ප්‍රවේණිදාසයන් වැඩ කරනු දුටු ඔවුහු මෙසේ සිතූහ: ළුණු සහ බීට්රූට් හිටවන මේ ප්‍රවේණිදාසයන්ගේ කවර පලයක්ද? අන්තර්ජාතික වෙළඳපොලේ බීට්රූට්වලට ඇති වටිනාකම මොකක්ද? කිසිම වටිනාකමක් නැත!

ඉතින් ඔවුන් නිර්භීත තීරණයක් ගත්හ: බීට්රූට් සහ ළුණු වැනි ඉක්මනින් විනාශ වන සහ නැගෙන ගෝලීය වෙළඳපොල තුලට ඇතුල් වීමට ප්‍රයෝජනවත් නොවන වගාවන් නැවතීමට,  තමන්ගේ වතු වටා වැටවල් බැඳ ඒ ආකාරයෙන් විශාල වටකළ බිම් නිර්මාණය කිරීමට, වැදගැම්මකට නැති දුක්ඛදායක සේවක සමූහයන් පන්නා දමා ඔවුන්ව වඩා කීකරු සහ උන්ගේ ලොම් හරහා අන්තර්ජාතිකව ධනය ඉපයිය හැකි බැටළුවන්ගෙන් ආදේශ කිරීමට ඔවුහු පියවර ගත්හ. මෙනයින් බ්‍රිතාන්‍යය ඊනියා වට කිරීම් (enclosures) ලෙස හඳුන්වන මානව ඉතිහාසයේ අතිශය ප්‍රචණ්ඩ පරිවර්තනයක් අත්වින්දේය.

දශක කිහිපයක් තුල සියල්ල නැවත යා නොහැකි ලෙස පරිවර්තනය වී තිබුණි. බ්‍රිතාන්‍ය ගැමි පරිසරයේ ස්වභාවය සම්පුර්ණයෙන් වෙනස් විය. පරම්පරාවෙන් පරම්පරාවට එකම භූමියේ ජීවත් වුනු, එකම ස්වාමින් යටතේ සිටි, තමන්ගේ දෙමාපියන්ගේ හුරුපුරුදු සහ රැකියාවන් වල නිරත වුනු ප්‍රවේණිදාසයන් තුල ශතවර්ෂ ගණනාවක් පැවතුනු අඛණ්ඩත්වය පිලිබඳ හැගීම හදිසියේ අවසන් කෙරුණි. සියට 70කට වඩා වැඩි ගැමියන් පිරිසක් සිය නිවාස සහ පාරම්පරික භූමියෙන් පන්නා දැමුණි. එය අතිශය විනාශකාරී, ප්‍රබල, කෲර, සහ අතිශය කාර්යක්ෂම විය.

වෙළඳපොල සහිත සමාජයක සිට වෙළඳපොල සමාජයක් දක්වා බ්‍රිතාන්‍යයේ පරිවර්තන ක්‍රියාවලිය එසේ ආරම්භ විය, මන්ද ප්‍රවේණිදාසයන් පන්නා දැමීම මගින් ශ්‍රමය සහ භූමිය යන දෙකම පාරිභෝගික භාණ්ඩ බවට පත් කෙරුණු නිසාය. ඒ කෙසේද? හදිසියේම ඔබ හෝ මම ගැමි එංගලන්තයේ මඩ පාරක නිවසක් අහිමිව තනිවුනි නම් මොකක් කරමුද? බොහෝ විට අපි එහා ගමට ඇවිදගෙන ගොස් හමුවෙන පළමු නිවසේ දොරට තට්ටු කර, "පාන් කෑල්ලක් සහ නවාතැනක් වෙනුවෙන් අපි ඕනෙම දෙයක් කරන්න ලෑස්තියි" යයි කියනු ඇත. මේ ශ්‍රම වෙළඳපොලේ උපතයි - එය භූමිය හෝ උපකරණ අහිමි මිනිස්සු සිය ශ්‍රමය වෙන්දේසි කිරීම, සිය මහන්සිය පාරිභෝගික භාණ්ඩකරණය හරහා දිවි රැකගත යුතු වෙළඳපොළකි.

එය ඇත්තෙන්ම සිදුවූයේත් එසේමයි. කලින් සේවකයෝ පාරවල් ගානේ දහස් ගණනින් සැරිසැරූ අතර තමන්ට තිබූ එකම දේ වූ සිය ශ්‍රමය විකිණුහ. තමන්ගේ ශ්‍රමය _විකිණීමෙන්_ තොරව වැඩ කල ඔවුන්ගේ මාපියන් සහ සීයලා ආච්චිලා මෙන් නොව, මේ පෙර ප්‍රවේණිදාසයන්ට ශ්‍රම වෙළෙන්දන්, තමන්ගේම ශ්‍රමය විකුණන වෙළෙන්දන් බවට පත්වීමට බල කෙරුණි. ඔවුන්ගේ අවාසනාවට ඔවුන් නිර්මාණය කිරීමට උත්සාහ කල නව ශ්‍රම වෙළඳපොල හරියට ක්‍රියාත්මක වීමට දශක ගණනාවක් ගතවිය. මුලින් දහස් ගණන් පෙර ප්‍රවේණිදාසයන් සිය ශ්‍රමය මිලදී ගන්නන් ඉතා සුළු පිරිසකට විකිණීමට තැත් කළහ. දශක ගණනාවකට පසුව ප්‍රථම කර්මාන්තශාලා පිහිටවූ පසුව පමණක් ඔවුන්ගේ ශ්‍රමය සඳහා ඉල්ලුම වැඩි විය. ඒ වන තෙක් මේ මහා විරැකියාවෙන් පෙලෙන පෙර ප්‍රවේණිදාසයන් අවශෝෂණය කල හැකි තරම් සේවා යෝජකයන් නොවුනි. ප්‍රතිපලය වූයේ සාගත, වසංගත සහ දීපව්‍යාප්ත දුක්ඛිතභාවයයි. කලින් සාමය පැවති කාලවල එවැන්නක් ඇසීමට පවා නොහැකි විය.

ඒ දෙයම භූමිය ආශ්‍රිතව සිදුවිය. සිය ප්‍රවේණිදාසයන්ව බැටළුවන්ගෙන් ආදේශ කල පසුව, ඉඩම් හිමියන්ට අවබෝධ වුනේ ලොම් නිෂ්පාදනය තමන්ම පරිපාලනය කරනු වෙනුවට, අන්තර්ජාතික වෙළඳපලේ ලොම් මිල අනුව තීරණය වන මිලකට සිය භූමිය වෙන කෙනෙකුට කුලියට දීම විකල්පයක් බවයි. භූමියේ තණකොළ වැස්ම ඝනකම තරමට, එයින් වැඩි බැටළුවන් ප්‍රමාණයකට කන්න දෙන්න හැකි අතර, එහෙයින් නිපදවෙන ලොම් ප්‍රමාණය වැඩි වන අතර, ඒ නිසා අක්කරයකට ඔවුනට ය කල හැකි කුලිය වැඩි විය. සරලව කිවහොත්, ලොම් වලට අන්තර්ජාතික මිලක් නියම වුනු වහාම, බ්‍රිතාන්‍යයේ හරිත ප්‍රසන්න තණබිම් වලට මිල ලැබීම සඳහා අවශ්‍ය වූ එකම දෙය වුයේ ගැමියන් පන්නා දමා ඔවුන්ව තඩි මහත බැටළුවන් මගින් ආදේශ කිරීම පමණි.

නමුත් මේ ඉඩම් කුලියට ගෙන බැටළුවන් ඇති කරන්නේ කවුද? පෙර ප්‍රවේණිදාසයන්ගෙන් සමහරෙක් එය කරනු ඇත. එසේ නොකළහොත් විකල්පය වූයේ අන්ත දුගී බවයි. ඉතින් ඔවුන් ප්‍රාදේශීය ඉඩම් හිමියන් සමඟ බදු ගිවිසුම් වලට එළඹුණු අතර ඔවුන් සිය ලොම් වෙළඳපොලේ විකිණු විට ඔවුන් වෙනුවෙන් වැඩ කල අනෙක් ප්‍රවේණිදාසයන්ට පඩි ගෙවීමෙන් පසුව තමන්ගේ පවුල්වලට ආහාර සැපයීම සඳහා යමක් ඉතිරි වේ යයි බලාපොරොත්තු වූහ.

ප්‍රවේණිදාසයන් සියල්ලන්ම සිය පරම්පරාගත ඉඩම් අහිමි වීම සමඟම එක හෝ අනෙක් ආකාරයක වෙළෙන්දන් බවට පත් වූ ආකාරය සනිටුහන් කර ගන්න. ඉන් පෙර වැඩවසම් ක්‍රමය යටතේදී ප්‍රවේණිදාසයන් තමන්ගේ ආහාර පාන සඳහා වැඩ කල අතර, ඉඩම් හිමියා ඉන් කොටසක් අයිති කර ගත්තේය. නිෂ්පාදන හා බෙදාහැරීම් පද්ධතිය තුල වෙළඳපොල නොපැවතියේය. නමුත් සියළු ප්‍රවේණිදාසයන් පලවා හැරීමෙන් පසුව, ජනගහනයෙන් බහුතරයකට යම් ආකාරයේ වෙළඳපොලක තුල සහභාගී වීමට සිදුවිය: බහුතර ප්‍රවේණිදාසයන් ශ්‍රම වෙළඳපොල තුල සහභාගී විය, ඒ තුල ඔවුන් සිය ශ්‍රමය විකිණීමට අරගල කල අතර ඔවුන්ගේ ශ්‍රමයේ හුවමාරු වටිනාකම ගැන වද වූහ. සුළුතරයක් දෙනා ඉඩම් හිමියන්ගේ ඉඩම් තුල වැඩ කල නමුත් ඒ පෙරට වඩා සපුරා වෙනස් කොන්දේසි යටතේ ය: එනම්, ඔවුන්ගේ කුලිය ලොම් වල මිල මත තීරණය වූ කුලීකාරයන් ලෙසත්, ලොම් වල වෙළඳපොල වටිනාකමේ විචලනයන්ගෙන් භීතියට පත් ව්‍යවසායකයන් ලෙසත් ය. ඔවුන්ගේ අම්මලා සහ තාත්තලා ශීත සෘතුවේ තමන්ට හාමත් වීමට සිදුවන තරම් සිය අස්වැන්නෙන් කොටසක් සිය ස්වාමීන් විසින් අයිති කර ගනිති යයි බියෙන් ජීවත් වුනු අතර, ඔවුන් දැන් බිය වූයේ සපුරා වෙනස් දෙයක් පිලිබඳවය: _අපේ කුලිය ගෙවීමට සහ අපේ දරුවන් ජීවත් කරවීමට ආහාර මිලට ගැනීමට තරම් මිලකට අපේ ලොම් වෙළඳපොලේ විකිණිය හැකිද?_

**කර්මාන්තශාලා: ඉතිහාසයේ අළු පැහැ විද්‍යාගාර**

වටකිරීම් විසින් කාර්මික සමාජයේ නැගීම සඳහා අවශ්‍ය සියලු දේවල් එකට කැටි කළේය. නමුත් ඕනෑම කෝකියෙක් ඔබට දැනුම් දෙනු ඇති ආකාරයට, අමුද්‍රව්‍ය පමණක් ප්‍රමාණවත් නැත; රස්නය ද අවශ්‍යය. මේ අත්‍යවශ්‍ය තාපය පැමිණියේ දහඅටවන සියවසේ දෙවෙනි භාගයේ ය. එය පැමිණියේ අඳුරු දුම් චිමිනි වලින් නිකුත් කල අළු පැහැ අමානුෂික ගොඩනැගිලි වලිනි: කර්මාන්තශාලා - ඒවායේ ඇතුලත ස්කොට්ලන්ත නව නිර්මාණකරුවෙක් වුනු ජේම්ස් වොට්ස් නිර්මාණය කල, වෙහෙස මහන්සිය නොදැනෙන වාෂ්ප එංජින් වැඩ කළේය. කාර්මික විප්ලවය ඇරඹී තිබුණි.

"කාර්මික විප්ලවය ප්‍රංශය හෝ චීනය වැනි වෙන රටක නොවී බ්‍රිතාන්‍යයේ සිදුවුනේ ඇයි?" ඔබ අසනු මට ඇසෙයි. මේ සඳහා විවිධ හේතු ඉදිරිපත් කර තිබෙයි: සමහරු අවධානය යොමු කරන කාරණයක් වන්නේ දූපතක් වීම නිසා, යුරෝපය කාබාසිනියා කල කලබලකාරී යුද්ධ වලින් භූගෝලීය වශයෙන් බ්‍රිතාන්‍යය ගැලවී තිබීමත්, ඔවුන්ගේ නාවුක ඉතිහාසය හේතුවෙන් මේ නිසා අන්තර්ජාතික වෙළඳාමෙන් ප්‍රයෝජන ලැබීමට පිටුවහලක් වූ බවත් ය. අනෙක් අය පෙන්වා දෙන්නේ ගල් අඟුරු වැනි ස්වභාවික සම්පත් බහුල වීමත්, එහි විශාල ජනගහනයත්, අප්‍රිකානු වහලුන් විසින් වැඩෙහි නියැලුණු විශේෂයෙන් කැරිබියන් දූපත් ඇතුළු එහි සමෘද්ධිමත් මුහුදෙන් එහා යටත්විජිතත් ආදියයි. නමුත් මම දැක ඇති වඩා සිත්ගන්නාසුළු හේතු දැක්වීම වෙනත් කරුණු තුනකට අපව යොමු කරයි: විශාල පුද්ගලික හමුදාවන් සතු වූ වෙනත් යුරෝපීය හෝ චීන වැඩවසම් ස්වාමීන් මෙන් නොව, බ්‍රිතාන්‍ය ඉඩම් හිමියන් හට තමන්ටම කියා සැලකිය යුතු තරමේ හමුදා බලයක් නොතිබුණි, එහෙයින් වෙළඳාම වෙනුවට සෘජු බලය යෙදීම හරහා ධනවත් වීම ඔවුන්ට කල නොහැක්කක් විය. ඒ අතරම, බ්‍රිතාන්‍ය ඉඩම් හිමියන්ට සාපේක්ෂව ශක්තිමත් මධ්‍ය අධිකාරියකින් වාසි ලැබුණි: පන්නා දමනු ලැබීමට විරෝධය පාන ප්‍රවේණිදාසයන්ට ඉඩම් හිමියා මුහුන දුන් විට, බලවත් හමුදාවකට නායකත්වය දුන් රජු ඔවුන්ගේ සහයට පැමිණියේය. අවසාන වශයෙන්, බ්‍රිතාන්‍යය තුල ඉඩම් හිමිකාරීත්වය සාපේක්ෂව සංකේන්ද්‍ර වී තිබීම හේතුවෙන් ප්‍රවේණිදාසයන් විශාල පිරිසක් පන්නා දැමීමට අවශ්‍ය වුයේ සාපේක්ෂව කුඩා ඉඩම් හිමියන් පිරිසකි.

කාර්මික විප්ලවය බ්‍රිතාන්‍යයේ සිදුවූයේ කෙසේද යන්න වටහා ගැනීමට නම්, අපි බ්‍රිතාන්‍යය විශාල කල්දේරමක් යයි මොහොතකට සිතමු. මුලින්ම කලින් කී අමුද්‍රව්‍ය ඊට එකතු කර (ඉඩම් හිමියන්ගේ හමුදාමය දුර්වලකම, ශක්තිමත් මධ්‍ය රජයක් ආදිය) ටිකක් පැහෙන්න තබන්න. ඊළඟට වෙළඳ පන්තියේ සමුච්ඡනය වන ධනය සහ ලොම් නිෂ්පාන, රෙදි සහ ලෝහ ආදී සමහර පාරිභෝගික භාණ්ඩ වල ගෝලීය වෙළඳාම හරහා ලාභ ලැබූ ඉඩම් හිමි පන්තියේ සමහරුන්ව ඊට එකතු කරන්න. පාන් කෑල්ලක් වෙනුවෙන් වැඩ කිරීමට හෝ ඕනෑම දෙයක් කිරීමට සුදානම් පාරවල් ගානේ ගැවසෙන විරැකියාවෙන් පෙලෙන පෙර ප්‍රවේණිදාසය ජන සන්නිපාතය ඊට එකතු කරන්න. අන්තිමට දහසක් රෙදි වියන යන්ත්‍ර එකවර බලගැන්විය හැකි වොට්ස් මහතාගේ වාෂ්ප එන්ජිම ඊට එකතු කර හොඳින් කලතන්න. පොඩි වාසනාවක් තිබුනොත්, මේ කල්දේරමෙන් මුල් කර්මාන්තශාලා වල ස්වරූපයෙන් කාර්මික විප්ලවය පැන නගිනු ඇත. විලියම් බ්ලේක් විසින් "අඳුරු සාතනික මෝල්" ලෙස හැඳින්වූ මේ කර්මාන්තශාලා තුල, පෙර ප්‍රවේණිදාසයන්ගෙන් පැවතෙන්නන් කම්කරුවන් ලෙස රැකියා වලට එළඹුනහ. ඉතිහාසයේ පළමු වතාවට අලුත් වාෂ්ප එන්ජින් සමග උරෙන් උර ගැටෙමින් ඔවුහු දහදිය වැගිරවූහ.

**මහා විසංවාදය** 

අත්දැකීම් වටිනාකම් පරදවා හුවමාරු වටිනාකම් වල ජයග්‍රහණය ලෝකය හොඳට සහ නරකට වෙනස් කළේය.

එක අතකට, දේවල්, ඉඩම් සහ ශ්‍රමය පාරිභෝගික භාණ්ඩ බවට පත්වීම සමඟම ප්‍රවේණිදාසභාවයේ පීඩනය, අයුක්තිය සහ දුක්ඛිතභාවය නිමා විය. නිදහස පිලිබඳ නව අදහසක් උපත ලැබූ අතර, වහල්භාවය අවසන් කිරීමේ සහ සියල්ලන්ට අවශ්‍ය තරම් දේවල් නිපදවීමේ තාක්ෂණික හැකියාවද පැන නැග්ගේය.

අනෙක් අතට එය පෙර නොවූ විරූ ආකාරයේ දුගීභාවයන්, දුක්ඛිතභාවයන් සහ වහල්භාවයන් හට උපත දුන්නේය. වෙළඳපොල සමාජයන්හි ආරම්භය සහ වගා කල හැකි බිම් වලින් ප්‍රවේණිදාසයන් පිටමන් කිරීම සමඟ ඉඩම් අහිමි කලින් ගොවියන් එක්කෝ කාර්මික ශ්‍රමිකයන් හෝ ඉඩම් හිමියන්ට බදු ගෙවූ ගොවියන් බවට පත් වූහ. වැටුප් ශ්‍රමිකයන් තමන් කැමැත්තක් කිරීමට දැන් නිදහස් වුවත්, ඒ සමඟම ඔවුන් සම්පුර්ණයෙන්ම වෙළඳපොල මත පරායත්ත වූහ - ඔවුන් නිදහස් වූයේ ඔවුන්ගේ ශ්‍රමය මිලට ගැනීමට ව්‍යවසායකයන් සහ ඔවුන්ගේ ලොම් මිලදී ගැනීමට ගැනුම්කරුවන් සොයා ගත හැකි තරමට පමණි. ඉඩම් වලින් තොරව, ඕනෑම තැනකට යාමට ඔවුන්ට නිදහස තිබුණු නමුත්, නිවසක් අහිමි වීමේ පරම දුක්ඛිතභාවයේ අවදානමද තිබුණි.

රැකියා සොයා ගැනීමට හැකි වූ ය මැන්චෙස්ටර් නගරයේ හුස්ම හිරකරවන කර්මාන්තශාලා තුල, වේල්සයේ සහ යෝක්ශයරයේ ගල් අඟුරු පතල් තුල, ක්ලයිඩ් නදියේ නැවු තටාංගන තුල දවසකට පැය දාහතරකට වඩා වැඩ කළහ. ඔවුන්ගෙන් හැකිතාක් වැඩ ගැනීම පිණිස වාෂ්ප එන්ජින් වලට දම්වැල් වලින් දිවා රෑ බැඳ දමා තිබුණු අවුරුදු දහයේ දරුවන් ගැන එකල පුවත්පත් වාර්තා කළේය. ටින් ලෝහය කණින පතල් වල ගැබ්බර ගැහැණු වැඩ කල අතර ඔවුන්ගෙන් සමහරකට පතල් තුලම ආධාරයකින් තොරව දරු උපත් කිරීමට සිදු විය. ඒ කාලයේම, ජැමෙයිකාව සහ අද ඇමරිකා එක්සත් ජනපදයේ දකුණු ප්‍රදේශය ආදී යටත් විජිත වල අප්‍රිකාවේ ඔවුන්ගේ ගෙවල් වලින් පැහැරගෙන ආ වහලුන්ගේ ශ්‍රමය මත නිෂ්පාදනය රඳා පැවතියේ ය.

මෙවන් දෙයක් මානව ඉතිහාසයේ මීට කලින් සිදු නොවූවකි. මානව වර්ගයා මුල සිටම ගෝලීයකරණය වෙමින් පවතී බව සැබෑවක් විය හැකිය - ඔබ දන්නා පරිදි, සියළු මානවයන්ගේ මූලය ඇත්තේ අප්‍රිකාවේය. නමුත් කාර්මික විප්ලවය ආරම්භ කල සහ අනෙක් අතට ඉන් පෝෂණය වුනු ගොලීයකරණය මහා විසංවාදයට තුඩු දුන්නේය: සිතාගත නොහැකි තරමේ නව ධනස්කන්ධයක් සහ අනෙක් අතට විස්තර කල නොහැකි තරමේ මහා පීඩනයක්, විඳවීමක්. එහි ප්‍රතිඵලයක් ලෙස, කලින් පරිච්ඡේදයේ අපි කතා කල කෘෂිකාර්මික විප්ලවය නිසා ඇති වූ අසමානතාවයන් ඊටත් වඩා අසීමිත ලෙස වර්ධනය විය.

**"ලෝකය කැරකෙන්නේ සල්ලි වටේ"**

ඔබ මේ කියමන කොතෙකුත් අසා ඇත. එය මනුෂ්‍ය වර්ගයා ගැන දරාගත නොහැකි තරම් නරුම සහ අසුභවාදී කියමනක් වුවද, අවාසනාවකට එය බොහෝ වශයෙන් ඇත්තකි. නුඹත් මම ඔබට කියන්න උත්සාහ කරන්නේ අද දවසේ සියල්ලටම මුදල් ප්‍රමුඛ වුනත් එය හැමදාම එසේ නොවුණු වගයි.

මිනිසුන්ට සිය අපේක්ෂා මුදුන්පත් කරගැනීම සඳහා මුදල් හැමවිටම වැදගත් උපකරණයක් වන්නට ඇති වුවත්, එය අද මෙන් අවසන් අරමුණක් නොවුනි. වැඩවසම් ක්‍රමය යටතේ ඉඩම් හිමියාට කොපමණ මුදලක් ඒ වෙනුවෙන් දුන්නත්, සිය බලකොටුව විකිණීමට ඔහු මොහොතකටවත් නොසිතනු ඇත. එය සදාචාර විරෝධී සහ ගර්හිත දෙයක් යයි ඔහු සිතනු ඇත. යම් හේතුවක් නිසා ඔහුට එසේ කිරීමට සිදුවුනි නම්, තමන් අවමානයට පත් වැදගම්මක් නැති කාලකන්නියෙක් යයි ඔහු සිතනු ඇත. වර්තමානයේ ප්‍රමාණවත් තරම් මිලක් ගෙවනු ලැබේ නම් නොවිකිනෙන බලකොටුවක්, නැවක් හෝ චිත්‍රයක් නැත. අත්දැකීම් වටිනාකම් පරදවා හුවමාරු වටිනාකම් වල ජයග්‍රහණය හරහා වෙළඳපොල සහිත සමාජයන් වෙළඳපොල සමාජයන් බවට පරිවර්තනය වීම සමඟම තවත් දෙයක් සිදුවිය: මුදල් යමක් ලබාගැනීමේ උපකරණයක සිට අවසාන අරමුණක් බවට පරිවර්තනය විය.

මෙය සිදුවූ ආකාරය ඔබට වඩා සංක්ෂිප්ත සහ සරල ආකාරයකට පහදා දීමට දැන් කාලය හරිය: මනුෂ්‍ය වර්ගයා ලාභ අපේක්ෂාව සොයාගත්තේය. නමුත් ලාභ අපේක්ෂාව මිනිස් ස්වභාවයේ _සදාකාලික_ අංගයක් නොවේද? නැත, එය එසේ නොවුනි. ලෝභකම, කෑදරකම සදාකාලික විය. බලය, රත්තරන්, කලාකෘති, ආකර්ෂණීය මිතුර, භූමිය ආදිය එක්රැස් කරගැනීමේ ආශාව ඇත්තෙන්ම සදාකාලික විය. නමුත් ලාභය යන්න ඒවායෙන් වෙනස් දෙයකි. එය ඉතා මෑතක් වන තුරු ඉතිහාසය මත වැදගත් බලපෑමක් ඇති නොකළේය.

දැන්, වඩා විමතියට තුඩු දෙන අදහසක් ඔබට ඉදිරිපත් කිරීමට මට ඉඩ දෙන්න: මිනිසුන්ට දේවල් කිරීම සඳහා ලාභ අපේක්ෂාව ප්‍රධාන සාධකයක් ලෙස වර්ධනය වීම පැමිණියේ ණය සඳහා අළුත් භූමිකාවක් සමඟ ය.
